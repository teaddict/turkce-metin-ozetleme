Fenerbahçe Barcelona dinlemedi

Fenerbahçe Erkek Basketbol Takımı, THY Avrupa Ligi'nin ikinci haftasında deplasmanda İspanyol ekibi Barcelona Lassa'yı 73-72 mağlup etti.

Karşılaşmaya Tomic'in arka arkaya bulduğu sayılarla başlayan Barcelona Lassa'ya Ali Muhammed ve Antic'in 3 sayılık basketleriyle cevap veren Fenerbahçe, ilk 3 dakikayı 6-4 önde geçti. Sarı-lacivertli ekip, karşılıklı basketlerle devam eden mücadelenin ilk periyodunu 21-19 üstün tamamlandı.

İkinci çeyrekte ev sahibi takım Vezenkov ve Peno ile bulduğu sayılarla etkili olurken Fenerbahçe, Kalinic, Sloukas ve Datome ile skor üreterek, 13. dakikayı 27-25 önde tamamladı. Sarı-lacivertliler, Sloukas'ın 3 sayılık basketiyle 16. dakikada 5 sayılık fark yakaladı: 29-34. İspanyol temsilcisi, arka arkaya bulduğu 4 sayıyla 18. dakikada farkı bir sayıya (33-34) indirse de skor üstünlüğü kaybetmeyen Fenerbahçe, soyunma odasına 40-36 önde gitti.

İkinci yarıya 7-3'lük seriyle başlayarak, 23. dakikada skoru 43-43'e getiren n Barcelona Lassa, 24. dakikada Perperoglou'nun 3 sayılık basketiyle 46-45 öne geçti. Sarı-lacivertli ekip, karşılıklı basketlerle devam eden mücadelenin 29. dakikasında skoru 51-51'de eşitledi. Udoh ile serbest atıştan iki sayı bulan Fenerbahçe, final periyoduna 2 sayı önde (53-51) girdi.

Son periyoda Udoh ve Ali Muhammed'in basketleriyle başlayan Fenerbahçe, 31. dakikada farkı 7 sayıya taşıdı: (58-51). Sarı-lacivertliler, milli basketbolcu Ali Muhammed'in etkili oyunuyla 34. dakikada farkı 9 sayıya (64-55) çıkardı. Barcelona Lassa, Vezenkov'un serbest atıştan bulduğu sayılarla maçın bitimine 1 dakika kala farkı bir sayıya (72-73) indirdi. Son dakika içinde 2 takım da birer hücumdan yararlanamazken, son hücumda iyi top çeviren Fenerbahçe, rakibinin faul yapmasına izin vermedi ve mücadeleden 73-72 galip ayrıldı.

Karşılaşmanın en skorer ismi Barcelona Lassa adına 19 sayı kaydeden Tyrese Rice olurken, Fenerbahçe'de 15'er sayı üreten Kostas Sloukas ve Ali Muhammed galibiyette önemli rol oynadı.
