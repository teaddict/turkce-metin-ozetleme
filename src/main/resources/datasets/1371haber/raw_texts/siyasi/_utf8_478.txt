Yılmaz Ankara'da ANAP'a uğramadı

     HAKAN ŞANLITÜRK Ankara

     3 Kasım seçimlerinden sonra ilk kez Ankara'ya gelerek TBMM Yolsuzlukları Araştırma Komisyonu'nun karşısına çıkan eski ANAP Genel Başkanı Mesut Yılmaz'ın ziyareti sırasında uzun süre genel başkanlığını yaptığı partinin genel merkezine uğramaması dikkat çekti. Bu durum Yılmaz ile ANAP'ın yeni yönetimi arasındaki soğukluğu gözler önüne serdi. 
     Yılmaz ile kendisine yakın isimler seçim sonrasında ANAP'ın Ali Talip Özdemir başkanlığındaki yeni yönetimine karşı mesafeli bir tutum almıştı. Partinin ağır seçim yenilgisinde Yılmaz ve ona yakın isimlerin rolü olduğunu düşünen Özdemir de bu ekibe karşı temkinli bir tavır içine girmişti. Özdemir, parti yönetiminde Yılmaz'a yakın çoğu isme yer vermemişti.
     Yılmaz, komisyon toplantısı için geldiği Ankara'da Bilkent Oteli'nde bir gece konakladı. Kendisinden sonra genel başkan seçilen Özdemir'i makamında bugüne kadar hiç ziyaret etmeyen Yılmaz'ın parti genel merkezine de uğramaması yeni yönetimle arasında soğuk rüzgârlar estiği haberlerini doğruladı.
     
