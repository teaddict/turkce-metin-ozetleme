Cumhurbaşkanı Ahmet Necdet Sezer'in İsrail Başbakanı Ariel Şaron'u kabulünde, barış isteği ön plana çıktı. Sezer, İsrail'in kendi yurttaşlarının can ve mal güvenliğini sağlamak için önlemlere başvurmasının anlayışla karşılandığını ancak, "teröre karşı alınan önlemlerin ölçülü olması" gerektiğini vurguladı.
     Yapılan açıklamada, Sezer'in Türkiye ile İsrail arasındaki ilişkilerin karşılıklı yarar temelinde gelişmekte olmasından duyulan memnunluğu belirttiği ifade edilerek, iki ülke işbirliğinin üçüncü ülkelere karşı olmadığını vurguladığı kaydedildi. Sezer'in açıklamasında, "Ortadoğu'nun bugün içinde bulunduğu koşulların bölge halklarının özlemini duyduğu barışın sağlanması yönündeki beklentilerine yanıt veremediğine" işaret edildi.
