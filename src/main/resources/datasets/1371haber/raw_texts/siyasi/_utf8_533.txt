TÜSİAD: Sorumluluk hükümetin

     EKONOMİ SERVİSİ

     Ulusal güvenlik tartışmasına Türk Sanayicileri ve İşadamları Derneği (TÜSİAD) de katıldı. TÜSİAD, "Demokrasilerde, her konu her zeminde tartışılır. Karar, Meclis iradesiyle tecelli eder. Yürütmede yetki ve sorumluluk hükümetindir" yorumunu yaptı.
     Demokrasilerde, her konunun her zeminde tartışıldığını vurgulayan TÜSİAD, "Kapsamlı bir Anayasa değişikliğinin gündemde olduğu, Kopenhag kriterlerine uyum gereğinin önümüzde durduğu bir dönemde, böyle bir tartışmanın açılması hem zaman hem de içerik açısından doğrudur" dedi.
     TÜSİADın açıklamasında, "Yapılması gereken, demokratik teamüllere uymak, konuyu doyurucu bir içerikle ele almak ve çeşitli görüşlerin önünü kesmeyecek bir tarzda tartışmaktır" görüşü savunuldu.
     Yılmazın "ulusal güvenlik" kavramının yeniden ele alınmasını istemesini "teamüllere uygun bir tartışma başlatma girişimi" olarak nitelendiren açıklamada şöyle denildi: "Demokrasilerde, her konu her zeminde tartışılır. Karar, Meclis iradesiyle tecelli eder. Yürütmede yetki ve sorumluluk hükümetindir."
     Açıklamada, devlet zirvesindeki bir çatışmanın ekonomide derin krizi tetiklemesiyle sonuçlanan gelişmeler hafızalardaki tazeliğini korurken, istikrarı olumsuz etkileme gücüne fazlasıyla sahip yeni bir tartışmanın başlatılmasının "endişe" yarattığı da belirtildi.
