'AB, Nobel'e aday olacak'

    
CHP lideri Baykal, bu sözü duyduğu İsveç'in, Türkiye'nin AB üyeliğine açık desteğinin sevindirici olduğunu söyledi

        
    CHP Genel Başkanı Deniz Baykal, Avrupa Birliği'nin (AB) Türkiye'ye müzakere tarihi vermesi halinde İsveç'in AB'yi Nobel Barış Ödülü'ne aday göstereceğini söyledi.
    İspanya'nın başkenti Madrid'de düzenlenen Sosyalist Enternasyonal (SE) Başkanlık Konseyi toplantılarına katılan Baykal, İsveç Sosyal Demokrat Parti yöneticilerinden Connie Frederiksson'un dün kendisine, "Eğer Türkiye'ye müzakerelere başlama tarihi verilirse AB'yi Nobel'e aday göstereceğim" dediğini belirtti. Frederiksson'un Nobel Barış Ödülü'ne aday gösteren bir komisyonun üyesi olduğunu belirten Baykal, AB'yi aday göstermek için yetkisini kullanabileceğini söyledi. İsveç'in Türkiye'nin AB üyeliğine açık desteğinin sevindirici olduğunu belirten Baykal, şöyle konuştu:
    
    Berham Salih'le görüştü
    "Türkiye'nin AB'ye girişinin dünya barışına ne kadar büyük bir katkı yapacağını kavramışlar. Türkiye'nin üyeliği, dünyadaki gerginliğin, çatışmaların aşılmasında çok önemli, somut bir adım olacak."
    Kürdistan Yurtseverler Birliği (KYB) yöneticisi Berham Salih ile görüşen ve Erbil'deki saldırılardan dolayı başsağlığı dileyen Baykal, "O da İstanbul'daki patlamalarda aynı duyguları yaşadığını söyledi. Erbil'deki patlamalardan sonra ilk anda Türkiye'nin bu patlamaların arkasında olabileceğine dair haberlerin hızla yalanlanmasının sevindirici olduğunu söyledim. O da hiç şüpheleri olmadığını ifade etti" dedi.
    
