'Yeni bir dünya kurulur, biz de yerimizi alırız'

    
Dışişleri Bakanı, Kıbrıs konusunun çözülmesinin AB'yle ilişkilerde "yeni bir hava" yaratacağını söyledi

        ANKARA Milliyet

    
    Dışişleri Bakanı Abdullah Gül, Kıbrıs sorununun Rum Kesimi AB'ye üye olmadan çözülememesi durumunda yaşanabilecekleri 2. Cumhurbaşkanı İsmet İnönü'nün tarihi sözleriyle açıkladı. Gül "Bunlar Türkiye'nin çıkarına değil ama AB'den koparız. Yeni bir dünya kurulur, biz de yerimizi orada alırız" dedi.
    CNN - Türk'te Taha Akyol'un sorularını yanıtlayan Gül, Kıbrıs konusunun Rum Kesimi AB'ye üye olmadan çözüme kavuşturulmasının önemine dikkat çekerek şunları söyledi:
    "Rumlar'ın üyeliğinden sonra, hem adadaki Türkler, hem de Türkiye için problemler çıkacak. Tanımadığımız ülke, ister istemez muhatap alacağız. Ya da İnönü'nü dediği gibi 'Yeni bir dünya kurulur, biz de yerimizi alırız' diyeceğiz. AB'den tamamen kopacağız. Bunlar Türkiye'nin çıkarına değil. Çözüm olmazsa 3 - 5 yıl sonra daha sıkıntılı olacak. Kıbrıs Türkleri'nin geleceğini garanti altına alan, adada iki ayrı halk olduğu gerçeğini kabul ettirip ilelebet devam ettirecek düzen için gayret ediyoruz." Kıbrıs görüşmelerinin Türkiye'nin en iyi arzu ettiği şekilde sonuçlanamayabileceğini de kaydeden Gül, "Benim de gönlümden geçen KKTC'nin dünyaca tanınması. Ama 30 senenin gerçekleri ortada. O zaman ikinci en iyi neyse, yakalamak zorundayız" diye konuştu.
    
    Ne yapalım, böyle
    Denktaş'ın AKP hükümetiyle çatışan üslubuna ilişkin bir soruya da Gül, "Ne yapalım, bu şekilde gidecek bazen işler. Denktaş için de kolay değil. Tarihi kararlar alınıyor, bir kez değil birkaç kez düşünmek zorunda. Onun içinde olacağı çözüm bizim için esastır. Onun da çözümden yana davranması gerekir" yanıtını verdi.
    
    
