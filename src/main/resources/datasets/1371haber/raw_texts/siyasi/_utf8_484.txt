Savcı adalet istedi!

    
Ankara Savcısı Çetin, Mavi Akım Davası'nda sanıkların cezalarının ertelenmesi kararını 'adaletsiz olduğu' gerekçesiyle temyiz etti

    GÖKÇER TAHİNCİOĞLU Ankara

    
    Ankara Cumhuriyet Savcısı Hatice Çetin, Mavi Akım Projesi'nin Samsun - Ankara boru hattı aşamasıyla ilgili Ankara 6. Ağır Ceza Mahkemesi kararını "hakkaniyet ölçüleriyle bağdaşmadığı" gerekçesiyle temyiz etti. BOTAŞ'ı 60 milyon dolar zarara uğrattıkları gerekçesiyle yargılanan 5 eski bürokrata verilen hapis cezasının önce 6 milyon 46'şar bin lira para cezasına çevrilmesine, ardından ertelenmesine karşı çıkan Çetin, bürokratların suçlu bulunduğunu ve devleti uğrattıkları zararın ortaya konduğunu belirtti.
    Ankara 6. Ağır Ceza Mahkemesi eski BOTAŞ Genel Müdürü Gökhan Yardım, eski yönetim kurulu üyeleri Kutluhan Çınbay, Uğur Başer, Hayri Nadir Bıyıklıoğlu ve Arif Bilal Uzuner'i "görevlerini kötüye kullandıkları" gerekçesiyle birer yıl hapse mahkûm etti. Mahkeme, sanıkların bu suçu 1'den çok işlediklerini de belirtti.
    
    6 milyon ceza
    Mahkeme, sanıkların cezasını 11 ay 20'şer gün hapse indirdikten sonra bunu paraya çevirdi. Sonuç olarak 6 milyon 46'şar bin lira para cezasına mahkûm olan sanıklar, "bir daha suç işlemeyeceklerine kanaat getirilmesi sonucu" ceza ertelemesine kavuştu.
    Duruşmada görev yapan Çetin, yargılama aşamasında sanıkların görevlerini kötüye kullandıkları gerekçesiyle hapisle cezalandırılmalarını istedi. Mahkemenin, istemi doğrultusunda mahkûmiyet kararı vermesine rağmen sanıkların cezasını paraya çevirerek ertelemesi üzerine, Çetin kararı temyiz etti.
    Sanıkların suç işlediğinin anlaşıldığını, mahkemenin de sanıkları cezalandırarak bunu kabul ettiğini anlatan Çetin, şu ifadeleri kullandı: "Kamu zararı görüldüğünün kabul edilmesine, suçun subuta ermesine rağmen uğranılan zarara verilen ceza hakkaniyetle, adalet duygusuyla bağdaşmaz. Mahkeme, sanıkların aynı suçu 1'den çok kere işlediğini de karar altına almış, buna rağmen sanıkların bir kez daha suç işlemeyeceğine kanaat getirilerek, cezalarının önce paraya çevrilip sonra ertelenmesi çelişki yaratmıştır."
    Temyiz istemini görüşecek olan Yargıtay Çetin'in istemine uyarsa, bürokratlar yerel mahkemede yeniden yargılanacak.
    
