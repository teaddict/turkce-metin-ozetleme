Ankara rahatlattı...

        
    NATO Avrupa Müttefik Kuvvetler Komutanı ve ABD'nin Avrupa Kuvvetleri Komutanı Orgeneral James Jones, Ankara'dan Türkiye'nin istikrar gücüne katılması durumunda görev alacağı sektörde bir tümen karargâh oluşturabileceği ve buraya ilk aşamada bir tugay konuşlandırabileceği mesajını aldı. ABD ve Türk tarafı arasındaki müzakereler bugün başlıyor. Jones, dün Ankara'da Genelkurmay Başkanı Orgeneral Hilmi Özkök (yukarıda) ve Milli Savunma Bakanı Vecdi Gönül'le bir araya geldi. Edinilen bilgiye göre, görüşmelerde, Türk tarafı Jones'a, ABD'nin Türkiye'nin Bağdat ve batısında bir tugaylık güçle görev almasına yönelik talebin yerine getirilebileceği mesajı verildi. 3500 - 4000 kişilik bir kuvvetin Irak'a gönderilebileceği, asker sayısının 10 bine çıkarılabileceği ifade edildi. Kuzey Irak'ta PKK / KADEK varlığından duyulan rahatsızlık da Jones'a aktarıldı. Görüşmede, irtibat subaylarının da Irak'taki Amerikan Merkez Komutanlığı (CENTCOM) karargâhlarında görev alması üzerinde anlaşmaya varıldı. Genelkurmay Başkanlığı'ndan görüşmeye ilişkin yapılan açıklamada, Irak'taki gelişmeler ve askeri yansımalarıyla, PKK varlığı ve bu konuda yapılabilecek işbirliğinin ele alındığı kaydedildi. Görüşmelerin sonuçları 22 Eylül'de olağanüstü toplanacak MGK'de değerlendirilecek. 
    
