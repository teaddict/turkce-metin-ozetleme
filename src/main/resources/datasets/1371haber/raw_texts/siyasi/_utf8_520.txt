'Müzakereleri engellemeyiz'

DIŞ HABERLER SERVİSİ


Kıbrıs Rum kesimi lideri Tasos Papadopulos, Türkiye ile AB'ye üyelik müzakerelerine başlanmasında engel oluşturmayacaklarını belirtti. Papadopulos, Kopenhag kriterlerini yerine getiren bir Türkiye'nin AB'ye girebileceğini, bir Avrupa ülkesi gibi davrandığında da ordusunun başka bir ülkeyi işgal etmesini kabul etmeyeceğini ifade etti. Papadopulos, İspanyol El Pais gazetesine verdiği demeçte, Türkiye'nin, aynı zamanda Kıbrıslı Türkleri otonom bir devlet gibi tanımaya veya Türk Lirası'nı adanın kuzeyinin resmi para birimiymiş gibi zorla kabul ettirmeye de son vermek zorunda kalacağının altını çizdi. Papadopulos, "Adada Annan Planı'nın öngördüğü şekilde birleşmeye inanmıyorum" diye konuştu.

