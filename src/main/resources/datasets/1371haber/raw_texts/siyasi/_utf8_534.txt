Devlet bakanları Hüsamettin Özkan ve Recep Önal, Etibank, Egebank ve Halk Bankası ile ilgili murakıp raporlarını işleme koymayarak, trilyonlarca lira zarara neden oldukları yolundaki iddiaları reddederken, hukukun siyasi amaçlara alet edildiğini savundular. Açıklamalarda, Adalet Bakanlığına bu iddialar için fezleke gönderen Ankara DGM Savcısı Nuh Mete Yükselin tutumu sert ifadelerle eleştirildi.
     Özkan, dün yaptığı yazılı açıklamada, Etibankın Nergis grubuna ait hisselerinin "usulsüz" olduğu savunulan devrine ilişkin murakıp raporlarının, işleme konulma onayının Hikmet Uluğbaya vekalet ettiği 7 - 21 Temmuz 1999 tarihlerinde kendisine sunulmadığını, iddiaların aksine herhangi bir imzasız not da hazırlamadığını bildirdi.
     
     21 bakan sorumlu 
     Savcının, Etibankın 13 Ocak 1998 - 20 Ekim 2000 tarihleri arasında "soyulduğunu" iddia ettiğine dikkat çeken Özkan, bu süre içinde vekaleten veya asaleten 21 bakanın Hazineden sorumlu Devlet Bakanlığı görevini yaptığını hatırlattı. Uluğbayın rahatsızlandığı dönemde 15 gün Hazineden sorumlu bakanlığa vekalet ettiğini anımsatan Özkan, "Bu süre içinde Etibankın soyulmasını devam ettirmek ve çeteye yardımcı olmak şeklinde sadece benim suçlanmış olmam, hukukun siyasi amaçlara nasıl alet edildiğini açıkça ortaya koymaktadır" dedi.
     Özkan, 15 günlük vekalet süresi içinde "teamül gereği rutin işlemlerin dışında hiçbir işlem, onay ve karara imza atmadığını" vurguladı.
     Halk Bankasıyla ilgili iddialara ilişkin bütün denetim raporlarının gereğinin, eksiksiz ve zamanında yapıldığını anlatan Özkan, Yükselin fezlekesine konu ettiği olayların kapatılan FPli milletvekili Nazlı Ilıcak ve arkadaşlarınca verilen Meclis soruşturma önergesi üzerine TBMM tarafından ele alınarak reddedildiğini dile getirdi. 
     

Savcıların girişimi düşündürücü
     Özkan, şöyle devam etti:
     "DGM savcılarının, bakanların görevleriyle ilgi hususlar hakkında fezleke düzenlemeleri Anayasaya göre mümkün değildir. Geçmiş uygulamalarda da aynen bu yol izlenmiştir. Esasen, DGMlerin bugüne kadarki tatbikatı da budur. TBMM tarafından ele alınıp sonuçlandırılmış konuların Anayasanın bu açık hükmü hiçe sayılarak fezleke konusu yapılmış olması da, son derece düşündürücüdür. Hiçbir hukuki sonuç doğurmayacağı bilinen, sadece basında yer alarak şahsımı yıpratmaya yönelik bu yakışıksız tertiple ilgili tüm hukuk yollarına başvuracağım tabiidir." 
     Önal da, yazılı açıklamasında, gizli kalması gereken tahkikatın basında yer almasının düşündürücü olduğunu dile getirerek, "Bu durum, adı verilen bakanların kamuoyu önünde yargısız infazı anlamına gelmektedir" dedi. Önal da, bütün iddiaları reddetti.
