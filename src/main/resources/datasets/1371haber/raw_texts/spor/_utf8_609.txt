Rekoru zorluyor

    
Ligde 16 golü bulunan Hooijdonk, 24 golle Boliç'i geride bırakıp tarihe geçmeye çalışacak

        
    SARI - Lacivertli takımın Hollandalı yıldızı Pierre van Hooijdonk, 96 - 97 sezonunda 24 gol atarak Fenerbahçe tarihinin en fazla gol atan yabancı oyuncu unvanını elinde bulunduran Boliç'i geride bırakmaya çok yaklaştı. Ligde 16 golü bulunan tecrübeli oyuncu, Boliç'in ardından 18'er golle ikinci sırada yer alan Baliç ve Moldovan'ı ise geçmeye bir hayli yaklaştı.
    
    
Rebrov'un gözü Tottenham'da
    SARI - Lacivetli takımın Ukraynalı yıldızı Sergei Rebrov, sezon sonunda İngiltere'ye dönmek istediğini açıkladı. Rusya'nın Sport Express gazetesine konuşan Rebrov, "Ben hâlâ Tottenham'ın oyuncusuyum. Glenn Hoddle'ın yerine gelen David Pleat dönüşüme sıcak bakıyor. Fenerbahçe'de kalabilmem için bonservisimin alınması gerekir. Bu da 5 milyon dolar demek" dedi.
    
    
Fenerbahçe'nin tahtası açılıyor
    FENERBAHÇE Sportif A.Ş. bugün İMKB'de işlem görmeye başlayacak. Sarı - Lacivertli kulübün kasasına 30 milyon dolar girmesini sağlayan hisselerin tahtası 10.500 liradan açılacak. Fenerbahçe yönetimi ezeli rakiplerine göre büyük ilgi gören hisselerin ilk gün nasıl bir performans ortaya koyacağını merakla beklerken, uzun vadede yatırımcıların kazanacağına inanıyor.
    
    
Gronkjaer'e markaj
    
Danimarkalı orta saha oyuncusu Fenerbahçe'nin transfer gündemine girdi. Chelsea'de forma giyen Gronkjaer için Daum'un ısrarcı olduğu öğrenildi

        YUSUF KOBAL

    Maliyeti yüksek
    ADANA'DA oynanan Türkiye - Danimarka maçını izleyen Fenerbahçe Teknik Direktörü Christoph Daum, Chelseali Gronkjaer'i gözüne kestirdi. Alman hocanın sezon başından bu yana Danimarkalı oyuncuyu yakın takibe aldığı ve önümüzdeki yıl Sarı - Lacivertli renklere bağlamak için şimdiden harekete geçtiği öğrenildi. 27 yaşındaki Gronkjaer Chelsea'ye 7.8 milyon Euro'ya malolmuştu.
    
    Hamit de listede
    DAUM'UN Danimarkalı oyuncunun dışında Hamit Altıntop'un transferinde de ısrarcı davrandığı belirtildi. Gurbetçi yıldızın Fenerbahçe orta sahasında önemli işler yapabileceğini düşünen Alman hocanın Schalkeli yöneticilerle temasa geçtiği ileri sürüldü. Galatasaray'ın da ısrarla istediği Hamit Altıntop için transfer döneminde ezeli rakipleri büyük rekabet bekliyor. 
    
    
Paralar dağıtıldı
    GAZİANTEPSPOR maçının hazırlıklarını dün tek antrenmanla sürdüren Fenerbahçe'de, transfer taksitlerinin dağıtması futbolcuların yüzünü güldürdü. Yönetim zor maçlar öncesi futbolcuların alacaklarını ödeyerek takıma moral aşıladı. Samandıra'da yapılan çalışmaya Hooijdonk, Tomas, Selçuk ve milli takımdan sakat dönen Rebrov katılmadı. Rebrov'un durumu bugün netlik kazanacak. Tuncay, Petkov ve Volkan ise düz koşu yaptı. Daum, çift kale maçta istediklerini yapamayan futbolculara kızdı. Alman hoca antrenman sonrası da Mehmet Yozgatlı'yı özel olarak çalıştırdı.
    
    
Alo ben Serhat!
    FENERBAHÇE'NİN genç golcüsü Serhat Akın dün annesi Aygün hanım ile birlikte Fenerium'daki Aria'nın canlı sohbet hattına katıldı. Serhat, taraftarlardan sabırlı olmalarını isterken beş puanlık farkı kapatacaklarını söyledi. Genç yıldız artık Fenerbahçe'den ayrılmasının mümkün olmadığına da dikkat çekerken, Nobre için "Süper golcü" yorumunu yaptı. Bu arada taraftarlar 2005 yılında Atatürk Olimpiyat Stadı'nda Fenerbahçe'nin final oynamasını istediler.
    
    
