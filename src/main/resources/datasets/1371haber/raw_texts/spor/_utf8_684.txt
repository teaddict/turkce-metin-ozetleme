Milli Paralimpik Komitesi

     Aralık ayı içinde Milli Paralimpik Komitesinin ilk genel kurulu yapılarak başkanlığına, aynı zamanda Görme Engelliler Spor Federasyonu Başkanlığını yürüten Asaf Avcı getirildi. Daha önce de belirttiğimiz gibi, seçimlere aday olarak katılmadık. Bunun üzerine Yönetim Kurulu aday listesinde bulunan engelli kuruculardan Dr.Taner Tula ve Beşiktaş Engelliler Spor Kulübü Başkanı Erdem M.Göksel de adaylıktan çekildi. Salonda bulunanların bazıları konunun kişisel bir yaklaşım olduğunu öne sürdüler. Oysa o engelli temsilcilerin amacı, bu komitenin kuruluşundan beri huzursuzluk çıkaran, sistem yerine kişilerle uğraşmayı alışkanlık haline getirmiş, Gençlik ve Spor Genel Müdürlüğü yetkililerine karşı gösterilen bir tepkiydi. 
     Şimdi Milli Paralimpik Komitemiz, böylece dünyada bir ilke imza atmış oldu. Yani yönetim kurulunda tek bir engelli birisi bulunmayan Milli Paralimpik Komitesi olma unvanına kavuştuk. Bu tip komiteler veya sivil toplum örgütleri kurulduğunda, bazı kişiler o günkü görevleri dolayısıyla kurucu üye oldular. O görevleri sona erdikten sonra, bir daha genellikle bu kuruluşlarla ilgilerini keserler. Bu kötü niyetli bir davranış değil, ancak ülkemizde sıkça rastlanan bir uygulamadır.
     Örneğin; TESYEVi kurduğumuz sırada, Gençlik ve Spor Genel Müdürü olan sevgili dostumuz Tevfik Sarpkaya da o günkü konumu dolayısıyla kurucu üye olmuş, vakfın kuruluşundan kısa bir süre sonra görevinden ayrılınca, kendisini üç buçuk seneyi aşan bir zamandır TESYEVin hiçbir toplantısında, genel kurulunda görmek mümkün olmamıştır. Aynı şekilde ilgili spor bakanları da benzeri alışkanlığı devam ettirmektedirler.
     İşte bu tip yöneticiler, Türk sporuna olan katkılarını sadece görevde olup maaş aldıkları süreyle sınırlamaktadırlar. Bu da ülkemizde sporun hangi kafalarla yönetildiğinin bir başka göstergesidir.
