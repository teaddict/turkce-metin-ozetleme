BDDK'dan banka müşterilerini hedef alan FATMAL yazılım uyarısı
Bankacılık Düzenleme ve Denetleme Kurumu (BDDK), Türkiye'deki banka müşterilerini hedef alan, içeriğinde zararlı FATMAL yazılımı barındıran e-postalara karşı uyarıda bulundu.BDDK'nın internet sitesinde yer alan açıklamaya göre, 19 Aralık 2012 tarihinden itibaren özellikle Türkiye'deki banka müşterilerini hedef alan, içeriğinde zararlı FATMAL yazılımı barındıran ve oltalama (phishing) tabir edilen bir e-posta trafiğinin başladığı TÜBİTAK BİLGEM Siber Güvenlik Enstitüsü tarafından rapor edildi.

Söz konusu e-postalar, bazı telekom operatörlerinden veya havayolu firmalarından gelen ve içinde fatura bildirimi yapıldığı izlenimi uyandıran bir dosya (.pdf.exe uzantılı) taşıyor.

Açılması istenen bu dosyanın barındırdığı ikinci bir dosya (truva atı) ile de öncelikle bankacılık hizmetleri olmak üzere kullanıcı yetkilendirme ve parola bilgilerini çalmak amaçlanıyor.

Açıklamada, bankacılık hizmetlerinden yararlanan tüm kullanıcıların bu tür sahte e-postalara itibar etmeden silmeleri gerektiği, kurumların da saldırı tespit sistemlerindeki önlemleri güncellemelerinin yararlı olacağı belirtildi.