ABD'de bir temyiz mahkemesi, New York Federal Bölge Mahkemesi'nin bir yıl önce aldığı ve Uzan ailesini, Motorola şirketine 2 milyar 132 milyon dolar tazminat ödemeye mahkum eden karar üzerindeki ertelemeyi kaldırdı. Böylece dünyanın en büyük cep telefonu şirketi olan Motorola'nın, sahtekârlıktan suçlu bulunan Kemal, Cem ve Hakan Uzan'dan alacaklarını tahsil etmede hukuken serbest kaldığı bildirildi.
Merkezi Chicago'da bulunan Motorola'dan yapılan açıklamada, şirketin bulabileceği ve hukuken el koyabileceği her yerde, Uzan'lara ait olan mal varlıklarını ele geçirmek için harekete geçeceği bildirildi. Motorola ve Nokia şirketleri, Telsim şirketinin sahibi Uzan ailesi aleyhine sahtekârlık ve haraç suçlamalarıyla açtıkları davayı kazanırken, Uzan'ların, Motorola'ya toplam 4.26 milyar dolar ödemesi kararlaştırılmıştı.
Davaya bakan New York Federal Güney Bölge Mahkemesi yargıcı Jed Rakoff, Uzanlar'ın Motorola'dan "sahtekârlık yoluyla" 1.8 milyar dolarlık kredi aldıkları iddiasıyla açılan davada 2.13 milyar dolar tazminat, 2.13 milyar dolarlık da ceza ödenmesine karar vermişti