Sermaye çıkışı azalıyor  
Ankara

Türkiye'den yurtdışına sermaye çıkışı azalıyor. Türkiye'de yerleşik yatırımcıların geçen yıl 398 milyon dolar olan diğer ülkelere yaptığı direkt yatırım tutarı bu yılın ilk 6 ayı sonunda 87 milyon dolara kadar geriledi.


Hazine Müsteşarlığı verilerine göre, 1997 yılından bu yana Türk yatırımcıların yurtdışında yaptığı yatırım tutarı ise 6 milyar 455 milyon doları buldu. 

1997-2004 döneminde ise 2 milyar 140 milyon dolar ile Hollanda Türk yatırımcıların en fazla yatırım yaptığı ülke olurken, 1 milyar 41 milyon dolarlık yatırım ile Azerbaycan ikinci sırada, 524 milyon dolar ile de İngiltere üçüncü sırada bulunuyor.

Bu yılın ilk 6 ayında en fazla sermaye ihraç edilen ülke 82 milyon dolar ile yine Hollanda oldu. 1.3 milyon dolar ile Kazakistan'a yapılan yatırımlar bu ülkeyi izlerken, 1.2 milyon dolar ile de İrlanda üçüncü sırada yer aldı. 


SERMAYE İHRACI MAKROEKONOMİK KOŞULLARA BAĞLI

Öte yandan, yetkililer, bu durumun, yurtdışı yatırımlar için getirilen kısıtlayıcı bir mevzuat düzenlemesinden kaynaklanmadığına işaret ederken, sermaye ihracının tamamen Türkiye'nin makro ekonomik koşullarına paralel bir seyir izlediğine dikkat çekiyor.


2000 Kasım ve 2001 Şubat ayında yaşanan krizlerin, yabancı yatırımcıların Türkiye'ye yatırım yapma tercihlerini olumsuz yönde etkilerken, aynı zamanda Türkiye'deki yerleşiklerin söz konusu tercihlerine de negatif yönde yansıdığı hatırlatılıyor.

Ülkedeki yatırım ortamına olan güvenilirliğin artırılmasına ilişkin ekonomik programların uygulanmasındaki kararlılığın, Türk yatırımcıların yurtdışı yerine Türkiye'de yatırım yapma tercihlerini olumlu yöne çevirdiği vurgulanıyor.

Doğrudan yatırımların, ekonomik programların başarısına göre uzun vadede gözlemlenebilen sağlıklı makro ekonomik koşullardan etkilendiği ve aynı zamanda programların başarısının devamı için ülkeye kaynak girişinin artmasına veya kaynak çıkışının ülke lehine azalmasına yol açtığı kaydediliyor.

Bu nedenle Türkiye'deki yerleşik kişilerce gerçekleştirilen sermaye ihraçlarına ilişkin olarak bu yılın ilk altı ayında gözlemlenen düşüşün, ülkedeki ekonomik istikrarın iyiye gitmesinin doğal bir sonucu olarak ortaya çıktığı ifade ediliyor.

Türkiye'de yerleşik yatırımcıların yıllar itibariyle yurtdışına yaptıkları sermaye ihraçları da şöyle:
