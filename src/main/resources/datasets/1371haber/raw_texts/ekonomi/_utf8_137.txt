Bilançolarda kur düşüşü bekleniyor

İstanbul Menkul Kıymetler Borsası'nda hisse senetleri işlem gören şirketlerin kârlılığında bu yılın ikinci çeyreğinde kur farkı nedeniyle yüzde 40'a varan düşüş bekleniyor

EKONOMİ SERVİSİ

İstanbul Menkul Kıymetler Borsası'nda hisse senetleri işlem gören şirketlerin kârlılıklarında, yılın ikinci çeyreğinde ilk üç aya oranla yüzde 40 azalma bekleniyor. 
CNBC-e'nin yedi aracı kurum arasında yaptığı ankete göre, bankalar ve sigorta şirketleri hariç İMKB - 30 içinde yer alan 23 şirketin ikinci çeyrek toplam kâr beklentisi 441.5 milyon dolar. Aynı şirketler yılın ilk çeyreğinde 747 milyon dolar kâr etmişlerdi.
Kârlarda görülmesi beklenen erimenin en önemli nedeni olarak kurun yılın ilk çeyreğini 1 milyon 310 bin düzeyinden kapattıktan sonra, ikinci çeyreği 1 milyon 485 bin lira seviyesinden kapatması olarak gösteriliyor. 
Kurda görülen yüzde 13'lük bu artışın şirketlerde kur farkı kaybına neden olacağı belirtiliyor. Ayrıca kurdaki yükselmenin özellikle iç pazara yönelik çalışan şirketlerin kâr majlarında da daralmaya neden olduğunun altı çiziliyor. 

Şirketlerin kârları
Bu arada bilançosunu açıklayan şirketlerden Aksigorta'nın İstanbul Menkul Kıymetler Borsası'na gönderdiği tarihi maliyetli mali tablolarına göre, ocak - haziran döneminde kârı 30 trilyon 505.7 milyar lira oldu. 
Şirketin kârı, geçen yılın aynı dönemindeki 9 trilyon 950.2 milyar liralık düzeyine göre yüzde 206.6 arttı. Anadolu Sigorta'nın kârı da 9.2 kat artarak 2 trilyon 570.9 milyar liradan 26 trilyon 209.9 milyar liraya yükselirken, Anadolu Hayat Emeklilik'in kârı yüzde 8.1 azalarak 18 trilyon 249.1 milyar liradan 16 trilyon 772.3 milyar liraya indi.
Mensa Mensucat ilk altı ayda 22 trilyon 140.9 milyar lira, Alcatel Teletaş 15 trilyon 559.9 milyar lira, Çarşı Mağazacılık 11 trilyon 997.5 milyar liralık zarar açıkladı. 
Alternatifbank da enflasyona göre düzeltilmiş mali tablolarını İstanbul Borsası'na gönderdi. Alternatifbank'ın kârı yüzde 26.9 artarak 1 trilyon 122 milyar liradan 1 trilyon 424 milyar liraya çıktı.


Enflasyon muhasebesi Sabah'ta sanal kâr yarattı
TMSF'nin batık Etibank nedeniyle Medya Grubu'ndan istediği 1.4 katrilyon lirayı mali tablolarına yansıtmaları nedeniyle 2003 yılını rekor zararla kapatan Sabah Yayıncılık ve Sabah Pazarlama, ilk altı ayda kâra geçti. İki şirket de Etibank'tan kaynaklanan borçlarını bilançolarının geçmiş yıl zararları ve Diğer Finansal Borçlar kalemlerine aktardılar. Enflasyon düzeltmesi yapmaları nedeniyle Sabah Pazarlama 110.9 trilyon, Sabah Yayıncılık 77.3 trilyon lira kâr etti. 
Enflasyon muhasebesi uygulaması borçlu şirketler için adeta fiktif kâr yaratıyor. Uygulama alacaklı şirketler için ise kağıt üzerinde dezavantajlı bir durum yaratıyor. Sabah Yayıncılık geçen yıl için 1 katrilyon 392.6 trilyon lira, Sabah Pazarlama 1 katrilyon 360.6 trilyon lira zarar açıklamıştı.
Şirketlerin mali tablo dipnotlarında, Etibank'ın eski hakim ortakları ve yöneticilerinin anapara ve gecikme zammı borç tutarının 1 katrilyon 355.6 trilyon lira olduğu bildirildi. Sözkonusu borç, şirketlerin diğer finansal borçlar hesabında yansıtıldı. Buna göre, Sabah Pazarlama'nın 30 Haziran itibariyle diğer finansal borçları 1 katrilyon 355.6 trilyon lira, Sabah Yayıncılık borçları ise 1 katrilyon 334.1 trilyon lira oldu.