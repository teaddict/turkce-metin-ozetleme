Benzin ve beyaz eşya satışı arttı 

Ekonomideki canlılık akaryakıt ve beyaz eşya sektörüne de olumlu yansıdı. Petrol Sanayi Derneği'nin (PETDER) hazırladığı Ocak-Haziran dönemini kapsayan sektör raporuna göre, beyaz ürün (benzinler, motorinler ve gazyağı) satışları ilk 6 ayda yüzde 8.4'lük artış gösterdi. Enerji Petrol ve Gaz dergisinde yer alan PETDER araştırmasından derlenen bilgilere göre, yılın ilk yarısında 4 milyon 198 bin metreküp beyaz ürün satışı gerçekleştirildi. Haziran sonu itibarıyla beyaz ürün pazarının yüzde 77'sini motorin, yüzde 23'ünü ise benzinler oluşturdu. Sektörün bu dönemde yarattığı toplam doğrudan vergi geliri ise 7.7 katrilyon olarak belirlendi. Ekonomideki büyüme ile birlikte dayanıklı tüketim malları üretiminde yaşanan artışlar satışlara da yansıdı. Bu yılın ilk 5 aylık döneminde geçen yılın aynı dönemine göre, satışlar, müzik setinde yüzde 530.9, dikiş makinasında da yüzde 159.2 arttı. Geçen yılın ilk 5 ayında 1 milyon 302 bin adet olan buzdolabı satışları, yüzde 36.8 oranında artarak, 1 milyon 783 bin adede yükseldi. Aynı dönemde çamaşır makinası satışları yüzde 83.9 arttı.