ANKARA - Türk Hava Kuvvetleri'nin personel ve kargo taşıma başta olmak üzere birçok alanda kullandığı Casa uçaklarının uçuşları, kuyruklarındaki dikey denge problemi nedeniyle durduruldu. Geçtiğimiz yıllarda 3'ü art arda düşen ve 40'a yakın askeri personelin yaşamını yitirmesine neden olan Casa'ların pilotların isteği ile teknik incelemeye alındığı öğrenildi. Teknik inceleme sonunda uçakların genelinde dikey denge sorunu olduğu ve sorunun giderilmesi için bazı bölümlerin değişmesi gerektiği tespit edildi. 
Yetkililer, Türk Havacılık Sanayi (TAİ) tesislerinde üretilen uçakların yedek parçalarının Endonezya'dan getirileceğini ve sorunun giderilmesinin iki haftayı bulabileceğini ifade ettiler. Bu çerçevede acil durumlardaki kontrollü uçuşlar dışında 15 gün boyunca Casa'ların 'zorunlu' mola verecekleri belirtildi.