İran: Türkiye doğalgazda 2005'i beklemeli  
 
  
Tahran

İran Ulusal Doğalgaz Şirketi Genel Müdürü Rükneddin Cevadi, Türkiye'nin İran'dan aldığı doğalgazın fiyatının yeniden gözden geçirilmesi için 2005 yılına kadar beklemesi gerektiğini belirtti.


Hayat-ı Nov (Yeni Hayat) gazetesinin bugünkü sayısında yayınlanan habere göre Cevadi, iki ülke arasındaki doğalgaz anlaşması gereği Türkiye'nin 2005 yılına gelmeden ithal ettiği doğalgaz fiyatında bir indirim talep edemeyeceğini savunarak, Türkiye 2005 yılında elindeki yasal gerekçeler ve kanıtlarla doğalgaz fiyatının yeniden gözden geçirilmesi talebinde bulunabilir dedi. 

İran ve Türkiye arasında doğalgaza ilişkin görüşülen en önemli konunun İran doğalgazının Türkiye üzerinden Avrupa'ya ihracı olduğunu söyleyen Cevadi, İran doğalgazını Avrupa ülkelerine ihraç edebilmesi için birçok ülkeyle imza aşamasına gelinmiş mutabakatlara varılmıştır. Türk yetkililerinin görüşlerinin değişmesi nedeniyle doğalgazın Türkiye üzerinden Avrupa'ya ihracatı konusunda henüz bir sonuca ulaşılamadı diye konuştu. 

Cevadi şunları kaydetti: Doğalgazın Avrupa'ya ihracatı için Türkiye ile birçok görüşme yaptık. İran'ın doğalgazının Avrupa'ya ihracatı bizim hakkımızdır. Türk yetkililerin de, doğalgazın Türkiye üzerinden Avrupa'ya naklinin iki ülkenin çıkarına olacağı gerçeğinin farkına varmasını umuyoruz. Avrupa, çeşitli enerji kaynaklarına ihtiyaç duyması nedeniyle bu konuda Türkiye'ye baskı uygulayacaktır. Ancak, Türkiye'nin uluslararası toplumun ve İran'ın mantıklı talebine ne zaman yanıt vereceğini bekleyip görmemiz gerekir. 


Hazar bölgesi ve İran doğalgazının aktarımında Türkiye'nin önemli bir coğrafi konuma sahip olduğunu söyleyen Cevadi, Türkiye'nin bu avantajından yararlanarak her yıl yüzlerce milyon dolar gelir sağlayabileceğini ve ekonomik durumunu daha da iyileştirebileceğini kaydetti. 

İran'ın doğalgazının ihracı için kendisini sadece boru hatlarıyla sınırlamadığını ve sıvılaştırılmış doğalgaz (LNG) projelerini geliştirmekte olduklarını söyleyen Cevadi, Türkiye üzerinden Avrupa'ya doğalgaz naklinin ekonomik ve daha kolay bir yol olduğunu, bu proje olmazsa alternatif olarak doğalgazın Karadeniz'in kuzeyinden aktarılması projesini değerlendireceklerini belirtti.