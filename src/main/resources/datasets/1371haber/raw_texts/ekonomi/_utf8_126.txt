GS'nin kârına en çok bankalar sevinecek 

Galatasaray Kulübü'nün pazarlama şirketi Galatasaray Sportif, 51.8 trilyon kâr açıkladı. Ancak şirketin temettüleri kulübün banka borçlarına gidecek. 

Galatasaray Sportif AŞ, 2003- 2004 yılı 12 aylık dönemde kârını geçen yıla oranla yüzde 35 artırarak 51.8 trilyon liraya (34.9 milyon dolar) çıkardı. Kârını rekor seviyede artıran Galatasaray Sportif'in 12 aylık faaliyet gideri 7.6 trilyon lira oldu. Başarılı bir yılı geride bırakan şirketin kârı ise ana ortağının borçlarına gidecek. Şirket kâr açıklamasına rağmen Galatasaray Spor Klübü'nün borçları nedeniyle bu kârın sefasını süremeyecek. Öyleki Galatasaray Spor Külübü'nün stat projesi ve kreditörlere olan borcu 130 milyon doları buluyor. Bu borcun 60 milyon doları stat için Galatasaray'a fatura edilirken, geri kalan borç tutarı ise kreditörlerin alacağı. Külüp, Galatasaray Sportif'in temüttülerini bankalara teminat olarak gösterip kredi almıştı. 

Şimdi Galatasaray Sportif'in kâr payları bankaların temliği altında. 12 aylık bilanço rakamlarını açıklayan Galatasaray Sportif'in esas faaliyet kârı ise 38 trilyon liraya ulaştı. Şirket, AIG ve Kulüp arasında 14 Şubat 2004 tarihinde imzalanan sulh anlaşması uyarınca Şirket'in ödediği 11.9 trilyon lira (9 milyon ABD Doları) tutarındaki tazminatın Kulüp tarafından üstlenilmesi ve Telsim davasından elde edilen 9.3 trilyon lira (5.7 milyon ABD Doları) sonucunda diğer net faaliyet geliri 18.7 trilyon oldu. Galatasaray Sportif'in net satış rakamı ise 45.6 trilyon lira. Bu arada Alternatifbank, bu yılın Ocak-Haziran dönemi için 1 trilyon 424 milyar lira kâr açıkladı. Alternatifbank'dan Borsa'ya gönderilen enflasyona göre düzeltilmiş gelir tablosuna göre, bankanın net kârı geçen yılın aynı dönemine göre yüzde 26.9 artış kaydetti. 