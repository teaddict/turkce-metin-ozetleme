 ABD Bütçe Ofisi'nin raporuna göre, ABD Başkanı George Bush uygulamaya koyduğu vergi indirimleri ile fakirden alıp zengine verdi

ABD Başkanı George Bush'un 'ekonomiyi canlandırmak'' için uygulamaya koyduğu vergi indirimlerinin, nüfusun en zengin kesimini daha da zenginleştirirken vergi yükünü orta sınıfların omuzlarına bindirdiği belirtildi. ABD Kongresi Bütçe Ofisi'nin raporuna göre, 2001 ve 2003 yıllarında ABD'de uygulanan geniş vergi indirimi ve kesintilerinden, nüfusun ortalama yıllık gelirleri 1.2 milyon dolar olan en yüksek gelirli yüzde 1'lik kesimi kazançlı çıktı. Yani Bush uygulamaya koyduğu kararlarla, zenginden alıp fakire dağıtmasıyla ünlü kahraman Robin Hood'un tersine fakirden alıp zengine verdi.

Gelirleri üzerinden yılda ortalama 78 bin 460 dolarlık indirimden yararlanan bu en zengin kesimin toplam vergi yükü içindeki payı, aşağı yukarı yüzde 2 azalarak yüzde 20.1'e inerken, bu kesimin kazancı daha alt gelir grubunun kaybı pahasına gerçekleşti. Rapora göre, nüfusun yüzde 20'sini oluşturan yıllık ortalama geliri 57 bin dolar civarında olan kesim, yılda sadece bin 90 dolarlık bir vergi indiriminden yararlanırken, bu kesimin vergi yükü oransal olarak arttı.

Bush'un getirdiği vergi indirimlerinin zenginlerin zenginliğini artırmaktan başka, genel ekonomiye çok az bir katkısı olduğunu savunan Demokrat Partili Başkan Adayo John Kerry, seçim propagandasında vergi kesinti sisteminde köklü değişiklikler yapacağını işliyor.

Öte yandan vergi konusunun propaganda aracı olması ile birlikte ABD Başkanı George W. Bush da, Florida eyaletine seçim kampanyası çerçevesinde düzenlediği ziyarette vergi konusunu açtı. Beyaz Saray'ın bazı danışmanlarının, Bush'un bu ay sonunda New York'ta yapılacak Cumhuriyetçi Parti kongresinde, federal vergi sisteminin gözden geçirilmesini de içeren bir öneriyi gündeme getirmesini tavsiye ettiği belirtiliyor