ANKARA - Türk Telekom'un indirim reklamları Sanayi ve Ticaret Bakanlığı'na takıldı. Sanayi ve Ticaret Bakanlığı Tüketicinin ve Rekabetin Korunması Genel Müdürlüğü bünyesinde yer alan Reklam Kurulu, Türk Telekom'un 1 Ağustos'tan itibaren yürürlüğe koyduğu yeni tarifelerine ilişkin olarak 'Telefon yüzde 80 ucuzluyor' sloganını taşıyan TV ve basın reklamlarına 'Tüketici yanıltılıyor' gerekçesiyle ihtiyati tedbir niteliğinde durdurma cezası verdi. Kurul kararını Türk Telekom'a tebliğ edecek. Kurul kesin durdurma kararını üç ay içinde verecek. Bu süreç içinde Telekom'un savunması alınacak. Ancak tebliğ tarihinden sonra şirketin reklamları durdurmaması halinde, kurulun, şirkete 45 milyar lira para cezası verme hakkı bulunuyor. 
Reklam Kurulu, önceki gün, daha önce Tüketici Dernekleri Federasyonu'nun (TÜDEF) yanıltıcı tanıtım ve reklam yaptığı, doğruluk ve dürüstlük ilkesine aykırı davrandığı gerekçesiyle yaptığı başvuruyu değerlendirdi. 
Reklam Kurulu, Türk Telekomünikasyon A.Ş.'nin 01.08.2004 tarihinden itibaren uygulamaya başladığı ve 'Telefon konuşmaları yüzde 80 ucuzluyor' başlığı ile tanıttığı kampanya çerçevesinde abonelerine sunduğu alternatif ücret paketleri ile ilgili reklamlarına ilişkin olarak, Türk Telekomünikasyon A.Ş.'ye söz konusu reklamları tedbiren durdurma cezası verilmesine karar verdi. 
'Durdurma' kararını veren Tüketicinin ve Rekabetin Korunması Genel Müdürlüğü ve Reklam Kurulu'nun başkanı Özcan Pektaş, tüketici derneklerinin başvurusunu değerlendirdiklerini belirterek, "Türk Telekom'un reklamlarında tüketicilerin yanıltılmasına yönelik ifadelerin olduğu tespit edildi. Zaman zaman basında da dile getirildiği gibi açıklanan tarifelerde indirim değil bindirme yapılıyor. Tüketicilerin yanıltılmasını önleyebilmek için ihtiyati tedbir olarak reklamları durdurma kararı alındı" diye konuştu. 


Ceza 95 milyar liraya çıkabilir 
Pektaş, 'İndirim olmadığını siz nasıl tespit ettiniz' sorusuna "Mevcut tarife ile yeni tarife ortada" yanıtını verdi. Kurulun aldığı kararın Türk Telekom'a hafta başında tebliğ edileceği öğrenildi. Karar 'ihtiyati durdurma' şeklinde verilmiş olsa da, tebliğin eline ulaşmasıyla Türk Telekom'un sözkonusu reklamları durdurması gerekiyor. 
Kurul kesin durdurma kararını ise üç ay içinde verecek. Bu süreç içinde Türk Telekom'un savunması alınacak. Edinilen bilgilere göre kurul, 14 Eylül'de yapacağı toplantıya Türk Telekom yetkililerini davet 
edecek. Ancak Reklam Kurulu'nun şirkete para cezası dahi uygulama hakkı var. 
Türk Telekom, kurulun kararının tebliğ edilmesinin ardından söz konusu reklamlara devam ederse para cezası gündeme gelecek. Reklam Kurulu, tebliğin gereğini yerine getirmezse şirkete 45 milyar lira, reklamlara devam etmesi halinde ise 95 milyar lira para cezası verecek. Öte yandan, Tüketicinin ve Rekabetin Korunması Genel Müdürlüğü, 4077 sayılı Tüketicinin Korunması Yasası'nın 6. maddesi uyarınca, Türk Telekom'un tarifelerindeki sabit ücretle ilgili olarak da 'hizmet vermeden ücret almak' konusunda inceleme başlattı. 